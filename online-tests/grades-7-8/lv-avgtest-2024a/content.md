# <lo-sample/> LV.AVGTEST.2024A.7_8.1

Alma pieteicās Personas apliecības (eID) saņemšanai Rīgas 3.pasu daļā, 
E.Smiļģa ielā 46 pulksten 8:00 no rīta. Viņas rinda pienāca pēcpusdienā, 
5 minūtes pirms 0N:00, kur N ir kāds naturāls skaitlis.

Uzrakstīt izteiksmi (piemēram, `a∗N+b`, `a∗N−b`, `a∗(N+c)−b`  vai līdzīgu), 
cik minūtes viņa gaidīja rindā. Mainīgo N vajag izteiksmē atstāt (jo tas nav zināms), 
bet burtus $a,b,c$  jāaizstāj ar konkrētiem skaitļiem.

*Ierakstīt atbildē izteiksmi bez tukšumiem; reizināšanu apzīmēt ar zvaigznīti.*

<small>

* Atbilde:`60*(N+4)-5`
* Atbilde:`60*N+235`

</small>


## Atrisinājums

No 8:00 līdz 0N:00 pagāja N+4 stundas (4 stundas priekšpusdienā un N stundas pēcpusdienā). 
Katrā stundā ir 60 minūtes. Tāpēc līdz 0N:00 pagājušas `60∗(N+4)` minūtes. 

Bet tā kā rinda pienāca 5 minūtes pirms šī laika, tad gaidīšanas laiks ir 
`60∗(N+4)−5` minūtes. Atverot iekavas, iegūstam 60∗N+240−5=60∗N+235. 

*Piebilde:* Iespējams, ka Jūsu uzrakstītā izteiksme ir ekvivalenta minētajām, 
bet pierakstīta citādi. Skolotājs apskatīs jūsu atbildi un ieliks vērtējumu.


# <lo-sample/> LV.AVGTEST.2024A.7_8.2

Skaitlis $a$ vienāds ar $2000\%$ no skaitļa $b$. 
Atrast, ar ko vienāda attiecība $b:a$.

*Ierakstīt atbildi kā racionālu daļu. Piemēram, `1/3`, `2/3`, `3/1` vai līdzīgu.

<small>

* Atbilde:`1/20`

</small>


## Atrisinājums

Skaitlis $a$ ir $20$ reizes lielāks par skaitli $b$, jo 
$a= 2000\% \cdot b = (2000/100) \cdot b = 20 \cdot b$. 

Tāpēc šo skaitļu attiecība (mazāko dalot ar lielāko) ir $1/20$. 



# <lo-sample/> LV.AVGTEST.2024A.7_8.3

x un y ir pozitīvi skaitļi, par kuriem uzrakstītas vairākas sakarības:

A. $3x=y$
B. $x+y>2y$
C. $y−x=2$

Andris zina abus šos skaitļus un viņš pamanīja, ka divas no šim sakarībām izpildās, 
bet viena neizpildās. Vai viņa draugs Bērziņš, kurš skaitļus nezina, 
var uzminēt, kura sakarība neizpildās?

*Ierakstīt atbildē burtu -- kura no sakarībām neizpildās.* 

<small>

* Atbilde:`B`

</small>


## Atrisinājums

Gan "A", gan "C" nozīmē, ka skaitlis $y$ ir lielāks par $x$. 
Savukārt "B" nozīmētu, ka skaitlis $y$ ir mazāks par $x$. 
Tāpēc "B" noteikti nevar izpildīties, jo pretējā gadījumā būtu aplami gan "A", gan "C".

Skaitļi, kuri apmierina "A" un "C" vienlaikus, eksistē. 
Piemēram, $y−x=2$ (ievietojam $3x=y$), iegūstam $3x−x=2$. Tātad $x=1$ un $y=3$.




# <lo-sample/> LV.AVGTEST.2024A.7_8.4

Ar kādu mazāko naturālo skaitli jāpareizina $600$, 
lai reizinājums būtu vesela skaitļa kvadrāts?

*Ierakstīt atbildi - naturālu skaitli.* 

<small>

* Atbilde:`6`

</small>


## Atrisinājums

Ja pareizina ar skaitli $6$, tad iegūst $6 \cdot 600 = 3600 = 60^2$.

Reizinot $600$ ar mazāku skaitli ($1$,$2$,$3$,$4$ vai $5$), 
neiegūst vesela skaitļa kvadrātu. Visus šos gadījumus var pārbaudīt katru atsevišķi. 
Piemēram, $600 \cdot 1$ nav vesela skaitļa kvadrāts, jo $24^2=576$, 
bet $25^2=625$ (tātad veselie kvadrāti skaitlim $600$ "pārlec pāri").

Var arī ātrāk izspriest. Skaitli $600$ var sadalīt reizinātājos šādi: 

$600=2 \cdot 3 \cdot 100=2 \cdot 3 \cdot 10^2 = 2^3 \cdot 3 \cdot 5^2$. 
Lai pie visiem reizinātājiem būtu pāra kāpinātāji, jāpiereizina ar $2 \cdot 3 = 6$ 
(jo 2 un 3 ir tie reizinātāji, kuriem šobrīd ir nepāra kāpinātāji). 
Ar $5$ nav jāreizina, jo $5$ jau ir ar pāra kāpinātāju.



# <lo-sample/> LV.AVGTEST.2024A.7_8.5

Jukulam pusgada laikā ir vairāki mājasdarbi. Par pirmajiem trim 
mājasdarbiem viņa vērtējums ir $1$. 
Jukuls prot uzrakstīt mājasdarbu arī uz vērtējumu $5$. 
Cik šādi mājasdarbi ar vērtējumu $5$ viņam jāiesniedz, lai aritmētiskais 
vidējais par visiem mājasdarbiem pusgadā kļūtu vienāds ar $4$?

<small>

* Atbilde:`9`

</small>


## Atrisinājums

Iesniedzot deviņus mājasdarbus ar vērtējumu $5$, aritmētiskais vidējais būs 
$(1+1+1+5+5+5+5+5+5+5+5+5)/12=48/12$ jeb $4$. 

Var arī algebriski. Apzīmējam jauno mājasdarbu skaitu ar $N$. Tad  
$(5 \cdot N + 1 \cdot 3)/(N+3) = 4$;   
$5 \cdot N + 3 = 4(N+3)$;   
$5 \cdot N + 3 = 4 \cdot N + 12$;  
$5 \cdot N - 4 \cdot N = 12-3$;  
$N=9$.



# <lo-sample/> LV.AVGTEST.2024A.7_8.6

Ar $a,b,c$ apzīmēti pēc kārtas sekojoši nepāra skaitļi 
(nav zināms, vai augošā, vai dilstošā vai jauktā secībā). 
Kādas vērtības var pieņemt izteiksme $(a−b)(b−c)(c−a)$?

*Ierakstīt vienu vai vairākus skaitļus. Vairāku atbilžu gadījumā atdalīt ar komatiem, bet neizmantot tukšumus.*

<small>

* Atbilde:`-16,16`
* Atbilde:`16,-16`

</small>


## Atrisinājums

Ja $a<b<c$, tad $a−b=b−c=−2$, bet $c−a=4$. Visu šo skaitļu reizinājums ir $16$.
Ja $a>b>c$, tad $a−b=b−c=2$, bet $c−a=−4$. Visu šo skaitļu reizinājums ir $−16$. 

Citu iespēju nav. Ja arī skaitļi būtu jauktā secībā, divas no blakusesošo 
skaitļu starpībām būs $2$ (vai $-2$), un viena starpība būs $4$ (vai $-4$). 
Visu šo skaitļu reizinājums ir $16$ vai $-16$.



# <lo-sample/> LV.AVGTEST.2024A.7_8.7

Summā $S=2024+2024+ \ldots +2024$ visi saskaitāmie ir vienādi. 
Atrast mazāko iespējamo saskaitāmo skaitu, kuram summa $S$ dalās gan ar 
$80$, gan ar $88$.

<small>

* Atbilde:`10`

</small>


## Atrisinājums

Skaitli $2024$ var izteikt kā pirmskaitļu reizinājumu: $2024=2^3 \cdot 11 \cdot 23$. 
Šis skaitlis arī pats dalās ar $88$ (tādēļ arī summa $S$ dalīsies ar $88$ 
neatkarīgi no saskaitāmo skaita). 

Lai summa dalītos arī ar $80=16 \cdot 5=2^4 \cdot 5$, 
saskaitāmo skaitam jābūt pāra skaitlim (lai panāktu dalāmību ar $16$) 
un arī jādalās ar $5$. Mazākais pāra skaitlis, kas dalās ar $5$, ir $10$.



# <lo-sample/> LV.AVGTEST.2024A.7_8.8


Kāds ir lielākais nepāra skaitļu skaits starp naturāliem 
skaitļiem $a,b,c,d,e$, ja izpildās vienādība  $a \cdot b \cdot c + d \cdot e=2013$.

<small>

* Atbilde:`4`

</small>


## Atrisinājums

Četri skaitļi var būt nepāra. Var, piemēram, izvēlēties $a=b=c=d=1$ un $d=2012$. 

Ja visi pieci skaitļi būtu nepāra, tad abi reizinājumi $a \cdot b \cdot c$ un $d \cdot e$ 
arī būtu nepāra un tad to summa būtu pāra skaitlis, kas nevar būt $2013$.



# <lo-sample/> LV.AVGTEST.2024A.7_8.9

Pamatskolā iestājās $100$ pirmās klases skolēni. Mācību gada sākumā 
starp viņiem bija $70\%$ lasītpratēju. 
Līdz Ziemassvētkiem lasītpratēju bija jau $77\%$. 

Par cik procentiem pieauga lasītpratēju skaits šajā laikā? 
(Zināms, ka skolēnu skaits pamatskolā nemainījās.)

*Ierakstīt atbildē veselu skaitli vai daļu a/b (procentu simbols nav jāraksta).*


<small>

* Atbilde:`10`

</small>


## Atrisinājums

Sākumā bija $70$ lasītpratēji; pusgada beigās jau $77$ lasītpratēji. 
Tas ir pieaugums par $7$ jeb par $10\%$ no $70$. 
Tas ir pieaugums attiecībā pret *sākotnējo lasītpratēju skaitu* jeb $70$ skolēniem.

Ir kārdinājums teikt, ka pieaugums no $70\%$ līdz $77\%$ ir pieaugums par $7\%$.  
Tā dažreiz arī saka, bet tas ir pieaugums nevis procentos, bet "procentpunktos". 
Visiem procentiem svarīgi, pret kuru skaitli jeb pamatlielumu procentus rēķina. 
Pieaugums par 7 "procentpunktiem" noderētu, ja pamatlielums 
būtu visu pamatskolas skolēnu skaits (tātad $100$, nevis $70$), 
pret kuru mēs tad rēķinātu visus pieaugumus.


# <lo-sample/> LV.AVGTEST.2024A.7_8.10

Par kontroldarbu var iegūt jebkuru veselu skaitu punktu summu no $0$ līdz $100$. 
Starp $32$ skolēnu kontroldarba rezultātiem bija $24$ dažādas punktu summas. 
Kāds ir lielākais skaits skolēnu, kuriem varēja būt visiem vienāda punktu summa?

<small>

* Atbilde:`9`

</small>


## Atrisinājums

Ja iedomājamies, ka $9$ skolēniem no $32$ ir vienādas punktu summas, bet pārējiem 
$32-9=23$ skolēniem ir katram citāda, tad būs pavisam $23+1=24$ dažādas punktu summas.

