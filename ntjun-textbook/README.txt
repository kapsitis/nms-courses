# Par šī kursa grāmatu

**Anotācija:** Šī mācību materiāla pamatā ir NMS rīkotās izlases nodarbības, nepieciešamība 
iepazīstināt vecāko klašu skolēnus ar to skaitļu teoriju, ar rezultātiem, idejām un metodēm,
kas biežāk sastopamas dažādu līmeņu starptautiskās matemātikas sacensībās vidusskolēniem. 
Mācību materiāls izmanto tās skaitļu teorijas sadaļas, kuru saprašanai pietiek ar padziļinātu vidusskolu 
kursu. Tās jomas, kurās nepieciešami sarežģītāki rezultāti no matemātiskās analīzes vai abstraktās algebras
netiek aplūkotas.

## Kursa tvērums

* Ja šo priekšmetu mācītu augstskolā, tā apjoms būtu 2 kredītpunkti. 
  Cik autoriem zināms, tas nav iekļauts nekādu studiju programmu akreditācijā,  
  bet to varētu piedāvāt pedagoģijas specialitātes studentiem vai skolotāju mūžizglītības kursos 
  kā padziļinātu ievadu "elementārā" skaitļu teorijā.
* Mērķauditorija ir 10.-12.klašu skolēni. Skolēniem jāprot brīvi darboties ar veselās daļas
  funkcijām, dažādu pakāpju saknēm, logaritmiem. Arī jāprot lasīt un analizēt apgalvojumus ar
  sarežģītu loģisko struktūru. 
* Izņemot vidusskolas matemātiku, kursam nav īpašu priekšnoteikumu. Tomēr varētu būt vajadzīga 
  arī kāda elementārāka skaitļu teorijas grāmata. 
* Kursā atsaucas uz matemātikas un arī informātikas olimpiādēm un tajās vajadzīgajām prasmēm.
  Liela uzmanība pievēršama tam, kā rakstīt lasāmus pierādījumus; arī - cik efektīvs ir tas vai cits 
  skaitļu teorijas algoritms. 


## Citas vadlīnijas

* Vajadzīgi glīti un precīzi attēli, lai tā varētu būt arī normāla lasāmgrāmata.
* Mācību grāmatā ievietojamas mazas programmiņas ar Python, ja tajās ir maz programmēšanas tehnikas un viegli uztvert domu.
* Iepazīstina ar kriptogrāfijai vajadzīgiem jēdzieniem (Eiklīda teorēmu, kongruenču klašu inversajām, Ķīniešu atlikumu teorēmas 
  lietojumiem, bet detalizēti neapspriež pašu kriptogrāfiju).
* Mācību materiālā katra nodaļa skaidri sadalīta vairākās daļās: 

  * Jēdzienu ieviešana un pamatteorija - definīcijas, labi zināmas teorēmas, bieži izmantotas 
    formulas un citas ilustrācijas.
  * Tipisku piemēru analīze - katram teorijas gabalam rūpīgi atlasīti piemēri (tsk. olimpiāžu uzdevumi), 
    kuri šo teoriju paskaidro iespējami tīrā veidā. Reizēm arī šiem uzdevumiem veidotas glītas ilustrācijas, 
    lai padziļinātu izpratni par teorijas izpausmēm atsevišķos piemēros.
  * Procedurālās matemātikas prasmes - skaitliski piemēri un algoritmi, kurus būtu jāprot pildīt gan uz papīra, 
    gan ar datora palīdzību. Procedurālās matemātikas piemēri -  
    Eiklīda algoritms, pirmskaitļa notestēšana ar pilno pārlasi, inversā moduļa atrašana, modulārā kāpināšana, utml.
  * Uzdevumu sadaļā tipiski uzdevumi un olimpiāžu klasika
  * Uzdevumu risinājumi vai vismaz ieteikumi.
  * Saites uz plašāku uzdevumu datubāzi sakārtotu pēc žanra, grūtības un papildu prasmēm.
  * Norādes un literatūra - enciklopēdiju šķirkļi, tiešsaistes demo, mācību grāmatu nodaļas, norādes uz rakstiem. 
